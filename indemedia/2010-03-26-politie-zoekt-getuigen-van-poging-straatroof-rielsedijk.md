# Politie zoekt getuigen van poging straatroof Rielsedijk

##### (Verschenen in Eindhovens Dagblad, 26 maart 2010)

**Eindhoven, Geldrop - De politie zoekt getuigen van een incident dat woensdagavond omstreeks 19.15 uur plaatsvond op de Rielsedijk. Een 17-jarig meisje uit Geldrop fietste vanuit Eindhoven over de Rielsedijk richting haar woonplaats. Op een gegeven moment werd haar de doorgang belemmerd door een viertal jongens die met hun fiets op het fietspad stonden.**

Zij zijn volgens de fietster van mogelijk Turkse/Marokkaanse afkomst en ongeveer 14 jaar oud. 
Een van hen was gekleed in een korte broek en een voetbalshirt in de kleuren groen en geel. 
Omdat ze hen niet mocht passeren besloot ze een stukje terug te rijden en de Puttensedreef in te slaan om deze jongens te omzeilen. 
Via de Rijsven reed ze weer de Rielsedijk op om naar Geldrop te fietsen. Maar ook hier - ter hoogte van de Riel/Brakenstraat - werd ze tegen gehouden door drie jongens, eveneens van Turks/Marokkaanse afkomst. 
De jongens blokkeerden haar de weg met behulp van hun fietsen. 

Het gaat om 14-/15-jarigen en zijn allen ongeveer 1,60 m lang. 
Een van hen had een witte pet op. 
Twee reden op een herenfiets en de derde op een damesfiets. 
Het zou niet om dezelfde jongens zijn die haar eerder tegenhielden. 
Een van de drie jongens schopte haar vervolgens in de maag; een andere jongen draaide haar pols om. 
Toen ze op de grond lag werden haar zakken en een sporttas, die ze bij zich had, doorzocht op waardevolle spullen. 
Hierna fietsten de jongens zonder buit weg in de richting van Eindhoven. 
Ze spraken gebrekkig Nederlands en spraken af en toe onderling in een buitenlandse taal. 

Terwijl ze op de grond lag moest een groep jongens met hun fiets over het trottoir rijden om haar en haar belagers te passeren. 
Ook zag het slachtoffer dat een man en vrouw van ongeveer vijftig jaar aan kwamen fietsen en een zijstraat in fietsten, te weten de Riel. 
Zowel de jongens die haar passeerden als de twee fietsers van ongeveer vijftig jaar kunnen de politie belangrijke informatie verschaffen. 
Daarnaast roept de politie andere getuigen op te reageren als ze iets hebben gezien of gemerkt van boven genoemd incident. 
Er kan gebeld worden met: 0900-8844. 
Anoniem kan ook, tel: 0800-7000.
