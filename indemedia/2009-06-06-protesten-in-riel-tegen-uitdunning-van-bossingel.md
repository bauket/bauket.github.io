##### Bewoner dreigt met kort geding tegen 'rigoureus' beheerplan

# Protesten in Riel tegen uitdunning van bossingel

##### door onze correspondent Peter Scholtes<br/>(Verschenen in Eindhovens Dagblad, zaterdag 6 juni 2009)

**EINDHOVEN - Bewoners van Riel vrezen voor 'inkijk' vanuit Gijzenrooi en Putten in het beschermde dorpsgezicht. Een 'rigoureus' onderhoudsplan van de gemeente Eindhoven zou de huidige afschermende functie van de bossingel teniet doen.**

Het onderhoudsplan is voor commentaar aan de bewoners voorgelegd. Zowel de buurtvereniging Riel als bewoner C. de Heus heeft zijn reactie naar de gemeente gestuurd. De Heus dreigt een kort geding aan te spannen als B en
W besluiten het plan door te zetten, zo heeft hij verantwoordelijk wethouder Mary Fiers (PvdA, wonen en ruimte) laten weten

De buurtvereniging maakt zich zorgen over de gevolgen van het beheerplan voor het doorzicht, zegt woordvoerder Bauke Teerenstra. "De bal ligt nu bij de gemeente."

Volgens de Heus leidt het beheerplan er toe dat volgend jaar de ene helft van de singel wordt verwijderd en vijf jaar later de andere helft. "Dat onderhoud moet worden verricht, is logisch. Maar op deze manier is de afschermende functie van de bossingel straks helemaal weg.

De gemeente wil in de bosgordel voor verjonging zorgen en een meer gevarieerde begroeiing laten onstaan. Volgens de Heus verdwijnen er bomen en komen daar stuiken voor terug.

De bossingel is in 1992 geplant om Riel visueel te beschermen tegen de oprukkende stedelijke bebouwing. Twee jaar geleden kwamen bewoners van Riel in actie toen de gemeente aan het kappen was om vijf 'doorzichten' te maken vanuit Gijzenrooi en nieuwbouwwijk Putten. De werkzaamheden werden toen stilgelegd. De gemeente kondigde aan een beheerplan te maken.
      
